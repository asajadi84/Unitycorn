---
id: unityfeatures_unityremote
title: یونیتی ریموت
slug: /unityfeatures/unityremote
---

یونیتی ریموت (Unity Remote) اپلیکیشنی است که به صورت رسمی توسط Unity Technologies برای پلتفرم اندروید و iOS منتشر شده است. با نصب این اپلیکیشن بر روی گوشی/تبلت و اتصال آن به کامپیوتر توسط کابل USB می‌توان هنگام اجرای پروژه‌ی یونیتی در ادیتور، خروجی بازی را بر روی یک دستگاه واقعی هم مشاهده و تست نمود.

![image](/img/unity_remote_testing.png)

:::note نکته
این خروجی به منظور افزایش سرعت اجرا از کیفیت کم‌تری نسبت به خروجی نهایی بازی برخوردار است.
:::

با استفاده از یونیتی ریموت می‌توان بدون build گرفتن از پروژه اقدام به تست بازی نمود که تا حد زیادی از اتلاف وقت جلوگیری می‌کند. با این وجود استفاده‌ی اصلی یونیتی ریموت بیشتر در مواردی است که امکان تست ورودی‌ها در ادیتور وجود نداشته باشد. برای مثال در صورتی که اجزایی در بازی نسبت به حسگر شتاب‌سنج گوشی حساس باشند و یا در رابط کاربری بازی از قابلیت‌های مالتی تاچ استفاده شده باشد می‌توان برای تست کارکرد آن‌ها از یونیتی ریموت استفاده کرد.

## اجرای بازی در یونیتی ریموت (اندروید)

### دریافت یونیتی ریموت

بسته به سیستم عامل دستگاه خود می‌توانید یونیتی ریموت را از گوگل پلی و یا اپ استور دریافت نمایید.

### پیش‌نیازهای اجرا در یونیتی ریموت

به منظور اجرای بازی در یونیتی ریموت پیش‌نیازهای زیر لازم هستند:

1. نصب بودن JDK و SDK اندروید بر روی سیستم و معرفی بودن آن‌ها به ادیتور یونیتی

    *نحوه‌ی انجام این کار در بخش «گرفتن خروجی از پروژه» توضیح داده شده است*

2. نصب بودن درایور گوشی متصل به کامپیوتر

    *به این منظور بایستی بسته‌ی Google USB Driver از طریق SDK Manager به مخزن SDK اضافه شود. برای اطلاعات بیشتر به https://developer.android.com/studio/run/win-usb مراجعه کنید*

3. فعال بودن قابلیت USB Debugging در دستگاه اندرویدی

    *این گزینه در تنظیمات توسعه‌دهنده (Developer options) قرار دارد. به منظور فعال کردن تنظیمات توسعه‌دهنده در دستگاه اندرویدی در تنظیمات گوشی به قسمت About Phone رفته و بر روی گزینه‌ی Build number چندین بار ضربه زده تا پیام Developer mode has been turned on (و یا پیامی مشابه این) نمایش داده شود*

### پیکربندی ادیتور

پس از اطمینان حاصل کردن از دارا بودن تمام پیش‌نیازهای گفته شده به تنظیمات ادیتور (از طرق منوی Edit > Project Settings > Editor) مراجعه کرده و در قسمت Unity Remote گزینه‌ی Device را بر روی Any Android Device قرار می‌دهیم:

![image](/img/unity_remote_editor_settings.png)

بعد از این کار نرم‌افزار یونیتی را می‌بندیم.

در نهایت برای اجرای بازی در یونیتی ریموت به ترتیب ابتدا اپلیکیشن را بر روی دستگاه اندرویدی باز کرده، سپس دستگاه را با کابل به کامپیوتر وصل کرده و در آخر ادیتور یونیتی را باز می‌کنیم. در این مرحله با اجرای بازی در ادیتور باید شاهد اجرا شدن آن در یونیتی ریموت نیز باشیم.