---
id: photoshop_masks
title: ماسک‌ها
slug: /photoshop/masks
---

ماسک در فتوشاپ صفحه‌ای سفید رنگ است که بر روی یک لایه انداخته می‌شود. این صفحه‌ی سفید رنگ مثل یک صفحه‌ی عادی در فتوشاپ قابلیت این را دارد که با براش بر روی آن کشیده شود و در نواحی سیاه رنگی که توسط براش ایجاد می‌شود پیکسل‌ها به صورت نامرئی در می‌آیند. البته ما این لکه‌های سیاه رنگ را مستقیماً بر روی پروژه نمی‌بینیم بلکه تنها تأثیر آن (مخفی شدن پیکسل‌ها) را مشاهده می‌کنیم.

پس در یک ماسک رنگ سفید یعنی بودن پیکسل‌ها و رنگ مشکی (و یا هر رنگ دیگری) یعنی نبود پیکسل‌ها. تصویر زیر در فهم بهتر مفهوم ماسک کمک می‌کند.

![image](/img/photoshop_mask.png)

مزیت ماسک‌گذاری نسبت به حالتی که مثل قبل پیکسل‌ها را با یک ابزار انتخاب، انتخاب کرده و حذف کنیم این است که لایه‌ای که ماسک‌گذاری می‌شود کاملاً سالم مانده و هیچ پیکسلی حذف نشده است و با حذف ماسک می‌توان دوباره آن را به حالت قبل درآورد.

برای ایجاد ماسک بر روی یک لایه ابتدا لایه‌ی مدنظر خود را از پنل لایه‌ها انتخاب کرده و سپس از پایین پنل بر روی آیکون Add layer mask کلیک می‌کنیم. بعد از این کار در پنل لایه‌ها در سمت راست پیش‌نمایش لایه‌ای که این کار را بر رویش انجام دادیم صفحه‌ی سفیدرنگ ماسک دیده می‌شود که برای کشیدن براش بر روی آن ابتدا باید بر روی آن یک بار کلیک کنیم (در غیر این صورت براش بر روی اصل لایه کشیده می‌شود).

تصویر آفتابگردان که در بالا آن را نشان داده‌ایم در پنل لایه‌ها به این صورت مشاهده می‌شود:

![image](/img/photoshop_layers_panel_add_layer_mask.png)

:::note نکته
شاید بتوان هر رنگی را برای کشیدن بر روی ماسک انتخاب کرد، اما عملاً آن رنگ ابتدا سیاه و سفید شده و سپس بر روی ماسک کشیده می‌شود و تنها تیرگی و روشنی آن تاثیرگذار است. هر چه رنگ فوق (از طیف سفید تا سیاه) به سیاه نزدیک‌تر باشد شفافیت (Opacity) پیکسل‌ها در آن ناحیه کم‌تر می‌شود تا در رنگ سیاه به صفر برسد.
:::

:::note نکته
برای حذف کردن یک ماسک کافی است آن را با ماوس بر روی سطل آشغال موجود در پنل لایه‌ها drag کنیم. در این صورت در پنجره‌ای که باز می‌شود سوالی مبتنی بر اعمال ماسک بر روی لایه پرسیده می‌شود:
:::

![image](/img/photoshop_apply_mask_to_layer_warning.png)

در صورتی که Apply را انتخاب کنیم لایه و ماسک به هم می‌چسبند و لایه‌ی حاصله مثل یک لایه‌ی معمولی خواهد بود و در صورتی که Delete را انتخاب کنیم ماسک حذف می‌شود.

:::note نکته
با استفاده از منوی پنل لایه‌ها می‌توانید اندازه‌ی تصویر پیش‌نمایش لایه در کنار نام لایه را کوچک و بزرگ کنید. بدین منظور از منوی فوق گزینه‌ی Panel Options را انتخاب کرده و در قسمت Thumbnail Size اندازه‌ی دلخواه خود را انتخاب کنید.
:::

:::note نکته
اگر به خاطر داشته باشید در توضیح پنل Adjustments گفتیم تغییراتی که توسط این پنل داده می‌شود در یک لایه‌ی جداگانه ثبت می شوند. آن لایه را نیز می‌توان نوعی ماسک به شمار آورد.
:::

## Clipping Maskها

نوعی دیگر از عمل ماسک‌گذاری کردن نیز وجود دارد که در آن لایه‌ی زیرین ماسکِ لایه‌ی بالایی‌اش می‌شود:

![image](/img/countries_masked_by_their_name.png)

*در این طرح نقشه‌ی هر کشور ماسک نام آن کشور شده است*

برای انجام این کار کافی است کلید alt را نگه داشته و سپس بین مرز نام دو لایه در پنل لایه‌ها کلیک کنید. با کلیک کردن مجدد نیز همه چیز به حالت قبل باز می‌گردد.

اگر لایه‌ی زیرین ماسک لایه‌ی بالایی باشد در پنل لایه‌ها چنین شکلی خواهد داشت:

![image](/img/photoshop_clipping_mask_example.png)

به این ماسک‌ها Clipping Mask گفته می‌شود.