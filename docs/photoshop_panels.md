---
id: photoshop_panels
title: پنل‌ها
slug: /photoshop/panels
---

در این بخش قصد معرفی تمام پنل‌های موجود در منوی Window فتوشاپ را داریم. اما پیش از آن قصد آموزش ترفند auto collapse کردن پنل‌ها را داریم. با این قابلیت می‌توان هر زمان که پنلی را برای استفاده گسترده و پس از اتمام کار آن را به حال خود رها کردیم خود به خود کوچک شود و مزاحم کار نباشد.

برای auto collapse کردن پنل‌ها بر روی نوار بالای یکی از پنل‌ها راست کلیک کرده و گزینه‌ی Auto-Collapse Iconic Panels را تیک‌دار کنید.

بررسی پنل‌ها به ترتیب حضورشان در منوی Window (آن‌هایی را که در قسمت‌های دیگر بررسی کرده‌ایم در لیست پایین قرار نداده‌ایم):

* Channels: مشاهده تک‌تک کانال‌های پروژه (برای مثال در مد رنگ RGB شاهد سه کانال جداگانه برای هر رنگ هستیم)

* Character Styles: با این پنل می‌توانید تنظیماتی را که در پنل Character وارد کرده‌اید ذخیره کنید (حالتی مثل preset)

* Clone Source: این پنل مشخصات دقیقی از مخزن پیکسل‌هایی که ابزار Clone Stamp Tool از آن‌ها برای بازسازی تصویر استفاده می‌کند در اختیار می‌گذارد. با استفاده از پنج آیکون بالای این پنل می‌توان تا مشخصات پنج مخزن را در آن وارد کرد و متناسب با بخش در حال ترمیم گزینه‌ی مناسب را انتخاب کرد.

* Color: این پنل جایگزین مناسبی برای استخر رنگ است. با کلیک بر روی هرکدام از مربع‌های foreground و background در پنل می‌توان رنگ آن را مشخص کرد. سه نوار لغزنده‌ی R و G و B میزان شدت رنگ‌ها را مشخص می‌کنند. همچنین با استفاده از نوار رنگی پایین پنل می‌توان به طور مستقیم و خیلی راحت‌تر رنگ موردنظر را انتخاب کرد.

:::note نکته
در فتوشاپ CC جدید سه نوار لغزنده جای خود را به یک استخر رنگ کوچک داده‌اند.
:::

* Device Preview: با استفاده از پنل فوق می‌توانید پروژه‌های خود را مستقیماً در iDeviceها (deviceهای اپل) مشاهده کنید. البته باید قبل از آن نرم‌افزار Adobe Preview را از AppStore دریافت و نصب کنید.

* Glyphs: این پنل جدید که کمی شبیه به Character Map ویندوز است قرار دادن کاراکترهایی در متون را بر عهده دارد که در کیبورد موجود نیستند. با دو بار کلیک بر روی هر کدام، کاراکتر به آخر متن در حال تایپ اضافه می‌شود. تایپ رسم‌الخط‌های قرآنی (شبیه به عثمان طه) نیز با استفاده از این پنل امکان‌پذیر شده است.

* Histogram: این پنل نموداری را نشان می‌دهد که محور افقی آن طیف کانال موردنظر و محور عمودی آن میزان پیکسل‌های موجود در آن طیف را نشان می‌دهد. این پنل می‌تواند در تنظیم رنگ و نور تصویر تا حدودی یاری‌رسان باشد.

* Info: این پنل درصد هر یک از کانال‌های CMYK و مقدار هر یک از کانال‌های RGB و موقعیت نقطه‌ای که فلش ماوس در آن قرار دارد را بیان می‌کند. همچنین اگر کارمان با ابزار دوبعدی باشد (مثل رسم با ابزار انتخاب مستطیلی) مقدار طول و عرض شکل را هم بیان می‌کند.

* Layer Comps: با استفاده از این پنل می‌توانید presetهایی از وضعیت پیدا و پنهان بودن لایه‌ها تهیه کنید. برای مثال پوستری را تصور کنید که قرار است نوشته‌های آن به دو زبان مختلف (مثلاً انگلیسی و فارسی) باشند. برای جابجایی بین دو حالتی که فقط نوشته‌های فارسی و فقط نوشته‌های انگلیسی آن نشان داده شوند لازم است که هربار چندین لایه را پنهان و چندین لایه را مرئی کنیم. در صورتی که به جای این کار می‌توان در حالت اول لایه‌های فارسی را پنهان کرده و با استفاده از آیکون ورقه‌ی کاغذ این پنل از آن یک preset بگیریم و در حالت دوم لایه‌های انگلیسی را پنهان کرده و لایه‌های فارسی را مرئی کنیم و دوباره روی ورقه‌ی کاغذ کلیک کنیم. در این صورت در این پنل دو preset به وجود می‌آید که با کلیک روی هرکدام شاهد تغییر زبان پوستر خواهیم بود.

* Libraries: پنلی که با استفاده از آن می‌توان از کتابخانه‌های Creative Cloud استفاده کرد.

* Measurement Log: این پنل دکمه‌ای دارد تحت عنوان Record Measurements که با کلیک بر روی آن می‌توان از اندازه‌ی ناحیه‌ی انتخابی فعال (در صورت وجود) در جدولی بک‌آپ گرفت.

* Notes: هنگامی که از ابزار یادداشت استفاده کنیم نوشته‌ی موردنظر خود را باید در این پنل بنویسیم (که البته خودش اتوماتیک باز خواهد شد).

* Paragraph Styles: تنظیماتی که در پنل پاراگراف (در بخش سایر قابلیت‌های فتوشاپ بررسی شده است) وارد کرده‌ایم را می‌توان توسط این پنل به صورت preset ذخیره کرد.

* Paths: پنل مسیرها

* Properties: پنلی مربوط به نمایش مشخصات مواردی مثل عمق تصاویر سه‌بعدی و…

* Timeline: این پنل مربوط به ساخت انیمیشن با فتوشاپ است.

* Tool Presets: با استفاده از این پنل می‌توان از متغیرهای ابزار در حال استفاده preset گرفت.

در آخر بایستی گفته شود که هر طراح بسته به نوع کارش از یک گروه از این پنل‌ها بیشتر استفاده می‌کند و شاید از یک پنل هم هیچ‌وقت استفاده نکند. پنل‌هایی که در لیست بالا قرار ندارند پنل‌های مهم‌تر فتوشاپ هستند که جداگانه بررسی شده‌اند. هدف از لیست بالا تنها یک آشنایی کوچک است.

* Options و Tools: جالب است که بدانید نوار ابزار و جعبه‌ی ابزار هم پنل هستند. ولی آن‌قدر تمایز یافته‌اند که حتی در منوی Window هم با یک خط از بقیه‌ی لیست جدا شده‌اند.