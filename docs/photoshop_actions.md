---
id: photoshop_actions
title: اکشن‌ها
slug: /photoshop/actions
---

اکشن یا دستور، عملگری است که می‌تواند تغییرات مشخص و از قبل تعیین شده‌ای را بر روی یک یا چندین تصویر اعمال نماید. برای مثال با یک اکشن می‌توان صدها تصویر را در ثانیه‌ای سیاه و سفید کرد و واترمارک به آن‌ها افزود و به سایز دلخواه درآورد. حال آن که اگر قصد داشتیم موارد فوق را بر روی تک‌تک تصاویر اعمال و سپس آن‌ها را دانه به دانه ذخیره کنیم شاید این کار چندین شبانه روز طول می‌کشید.

امکان جدیدی که اخیرا به اکشن‌ها در فتوشاپ افزوده شده است عمل‌گر if/then می‌باشد که یکی از مهم‌ترین ارکان برنامه‌نویسی است.

مدیریت اکشن‌ها از طریق پنل Actions صورت می‌گیرد. با این که اکثر اکشن‌های خوب در اینترنت برای دانلود وجود دارند اما در ادامه آموزش ساخت یک اکشن را با هم بررسی می‌کنیم:

می‌خواهیم اکشنی بسازیم که در آن تصویر ورودی نگاتیو شود، به سایز 500 در 500 پیکسل در بیاید و در پایین آن متن Photoshop actions نمایش داده شده و سپس در آخر در مسیری مشخص ذخیره شود.

به پنل Actions نگاه کنید:

![image](/img/photoshop_actions_panel.png)

در پایین آن سه کلید شبیه به کلیدهای مدیاپلیر وجود دارد که دقیقاً همان کار را هم انجام می‌دهند. برای ساخت اکشن موردنظر کافیست که ابتدا بر روی آیکون ورقه‌ی کاغذ کلیک کرده و نامی برای آن انتخاب کنید. سپس بر روی کلید Record کلیک کرده و تمام اتفاقاتی که می‌خواهید در اکشن ثبت شود را بر روی پروژه‌ی فعال اعمال کنید و بعد از آن بر روی کلید Stop کلیک کنید. به همین سادگی یک اکشن ساخته شد. حال برای اجرای اکشن فوق بر روی هر پروژه کافی است که پروژه را باز کرده و در پنل Actions اکشن موردنظر خود را از لیست انتخاب کرده و بر روی دکمه‌ی Play کلیک کنید.

:::note نکته
در صورتی که قصد دارید پروژه پس از اعمال اکشن ذخیره شود باید هنگامی که اکشن در حال Record است پروژه را ذخیره کنید تا عمل ذخیره کردن هم در اکشن ثبت شود.
:::

:::note نکته
در لیست اکشن‌ها در پنل Actions می‌توان با گسترده کردن نام هر اکشن (از طریق کلیک بر روی مثلث کنار نام آن‌ها) تک‌تک اتفاقاتی را که آن اکشن بر روی تصویر انجام می‌دهد مشاهده و مدیریت کرد. لازم نیست که حتما اکشن از ابتدا شروع شود. می‌توان با کلیک بر روی مرحله‌ای که می‌خواهیم عملکرد اکشن از آن‌جا شروع شود. همچنین اگر در مرحله‌ای اکشن نیازمند توقف موقت است کافی است مرحله‌ی قبل از آن که بخواهید اکشن متوقف شود را انتخاب کرده و سپس از منوی پنل گزینه‌ی Insert Stop را انتخاب کنید. لازم به ذکر است که منوی پنل در تمامی پنل‌ها وجود دارد و تنظیماتی در رابطه با پنل خود را در اختیار می‌گذارد.
:::

## Droplet

یکی از خارق‌العاده‌ترین امکانات فتوشاپ Droplet است. از Droplet برای مواقعی استفاده می‌کنیم که یک اکشن باید بر روی چندین تصویر اعمال شود. در این صورت به جای باز کردن تک‌تک تصاویر و اعمال اکشن روی آن‌ها کافی است یک Droplet از اکشن خود بسازیم. طرز کار Droplet به این صورت است که در قالب یک فایل exe با آیکون خاض خودش توسط فتوشاپ خروجی گرفته می‌شود و با drag کردن تصویر و یا پوشه‌ی حاوی چندین تصویر بر روی آن فایل، اکشن بر روی آن‌ها اعمال می‌شود.

![image](/img/photoshop_droplet_file.png)

*یک فایل Droplet*

برای ساخت Droplet کافی است از منوی File و سپس Automate گزینه‌ی Create Droplet را انتخاب کرده و در پنجره‌ی باز شده نام اکشن و مسیر خروجی فایل را مشخص کنید.