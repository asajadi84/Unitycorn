---
id: photoshop_brushes
title: براش‌ها
slug: /photoshop/brushes
---

ابزار قلم‌مو که در دنیای فتوشاپ هم مثل قلم‌مویی نسبتاً معمولی (اگر کشیدن ماه و ستاره را با قلم‌مو جزء کارهای معمولی حساب کنیم!) عمل می‌کند تا حدودی در قسمت‌های قبلی بررسی شده است. اما چیزی که باعث شد برای این ابزار بخشی جداگانه اختصاص بدهیم پنل Brush Settings است که امکانات جالبی را در رابطه با براش در خود جای داده است که بررسی آن‌ها خالی از لطف نیست.

پیش از بررسی این پنل به دو نکته‌ی کوچک، اما مهم می‌پردازیم:

:::note نکته
اگر در حالی که ابزار قلم‌مو فعال است کلید alt را فشار دهیم تبدیل به ابزار قطره‌چکان می‌شود که کار را در بعضی مواقع که نیاز به تغییر رنگ داریم خیلی آسان می‌کند.
:::

:::note نکته
با استفاده از دو کلید ] و [ (کروشه‌ها) می‌توان سایز براش‌ها را کوچک و بزرگ کرد. همچنین در صورتی که براش امکان سخت و نرم شدن را داشته باشد با استفاده از کلیدهای Shift+] و Shift+[ می‌توان به تنظیم سختی براش پرداخت.
:::

## بررسی پنل Brush Settings

![image](/img/photoshop_brush_settings_panel.png)

این پنل شامل چندین سربرگ است. سربرگ Brush Tip Shapes که به طور پیش‌فرض فعال است شامل باکسی برای انتخاب براش، دو نوار لغزنده‌ی اندازه و سختی و نوار لغزنده‌ی Spacing است. با استفاده از این نوار ابزار می‌توان تعیین کرد که فاصله‌ی لکه‌های براش از هم‌دیگر چقدر باشد. البته این نوار در صورتی فعال است که گزینه‌ی Spacing تیک‌دار باشد و اگر این گزینه تیک نداشته باشد براش به صورت پیوسته رسم خواهد کرد؛ یعنی فاصله‌ی لکه‌ها صفر خواهد بود.

### سربرگ Shape Dynamics

با استفاده از این سربرگ می‌توان به لکه‌های براش بی‌نظمی بخشید. برای مثال با استفاده از نوار لغزنده‌ی Size Jitter می‌توان لکه‌ها را به صورت تصادفی کوچک و بزرگ کرد و با استفاده از نوار لغزنده‌ی Angle Jitter می‌توان آن‌ها را به صورت تصادفی چرخاند.

### سربرگ Scattering

با استفاده از این سربرگ می‌توان لکه‌های براش را پخش و پراکنده کرد. این کار با نوار لغزنده‌ی Scatter صورت می‌گیرد. نوار لغزنده‌ی Count نیز تعداد لکه‌ها را کم و زیاد می‌کند.

### سربرگ Texture

با استفاده از این سربرگ می‌توان براش موردنظر را منقش به یک پترن کرد.

### سربرگ Dual Brush

با استفاده از این سربرگ می‌توان دو براش را با هم تلفیق کرد.

### سربرگ Color Dynamics

شاید این سوال برای شما هم پیش آمده باشد: اگر براش علف را با رنگ سبز انتخاب و آن را روی تصویری بکشیم، در لابه‌لای علف‌های سبز، مقداری علف زرد و قهوه‌ای و… هم دیده می‌شوند. در صورتی که ما فقط رنگ سبز را انتخاب کرده بودیم. پس رنگ‌های دیگر از کجا آمده‌اند؟

پاسخ این سوال در این سربرگ نهفته است. با استفاده از نوارهای لغزنده‌ی این سربرگ که مفهوم Hue ،Saturation و Brightness در آن‌ها برای ما آشنا هستند می‌توان رنگ براش را تغییر داد. همچنین از نوار لغزنده‌ی Foreground/Background Jitter می‌توان برای انحراف رنگ براش از رنگ موجود در استخر رنگ استفاده کرد (اتفاقی که در براش علف‌ها افتاده است). اگر گزینه‌ی Apply Per Tip تیک‌دار باشد رنگ هر لکه با لکه‌ی دیگر تفاوت خواهد داشت.

براش‌ها را همچنین می‌توان از پنل Brush Presets انتخاب کرد.

## ساخت براش/پترن در خود فتوشاپ

ساختن براش و پترن یکی از مواردی است که در طراحی های سنگین به آن نیاز پیدا خواهید کرد. برای ساختن براش ابتدا ناحیه ای که قصد براش کردن آن را دارید انتخاب کرده و سپس از منوی Edit گزینه ی Define Brush Preset را انتخاب کنید. برای ساخت پترن نیز ابتدا ناحیه ی موردنظر را انتخاب کرده (ناحیه ی انتخابی باید مربع یا مستطیل باشد) و سپس از منوی Edit گزینه ی Define Pattern را انتخاب کنید.

از این به بعد براش/پترن ساخته شده در لیست براش ها/پترن ها وجود خواهد داشت.